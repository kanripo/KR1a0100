# -*- mode: mandoku-view; -*-
#+TITLE: 周易集註
#+DATE: 2015-08-24 21:57:45.683396
#+PROPERTY: ID KR1a0100
#+PROPERTY: BASEEDITION WYG    
#+PROPERTY: JUAN 卷十六
<pb:KR1a0100_WYG_018-1a>¶
欽定四庫全書¶
　周易集註卷十六¶
　　　　　　　　　　　　明　來知徳　撰¶
　繫辭上𫝊¶
天尊地卑乾坤定矣卑髙以陳貴賤位矣動静有常剛¶
柔斷矣方以類聚物以羣分吉凶生矣在天成象在地¶
成形變化見矣是故剛柔相摩八卦相盪鼓之以雷霆¶
潤之以風雨日月運行一寒一暑乾道成男坤道成女¶
<pb:KR1a0100_WYG_018-1b>¶
乾知大始坤作成物乾以易知坤以簡能易則易知簡¶
則易從易知則有親易從則有功有親則可久有功則¶
可大可久則賢人之徳可大則賢人之業易簡而天下¶
之理得矣天下之理得而成位乎其中矣¶
　右第一章¶
聖人設卦觀象繋辭焉而明吉凶剛柔相推而生變化¶
是故吉凶者失得之象也悔吝者憂虞之象也變化者¶
進退之象也剛柔者晝夜之象也六爻之動三極之道¶
<pb:KR1a0100_WYG_018-2a>¶
也是故君子所居而安者易之序也所樂而玩者爻之¶
辭也是故君子居則觀其象而玩其辭動則觀其變而¶
玩其占是以自天祐之吉無不利¶
　右第二章¶
彖者言乎象者也爻者言乎變者也吉凶者言乎其失¶
得也悔吝者言乎其小疵也无咎者善補過也是故列¶
貴賤者存乎位齊小大者存乎卦辨吉凶者存乎辭憂¶
悔吝者存乎介震無咎者存乎悔是故卦有小大辭有¶
<pb:KR1a0100_WYG_018-2b>¶
險易辭也者各指其所之¶
　右第三章¶
易與天地凖故能彌綸天地之道仰以觀於天文俯以¶
察於地理是故知幽明之故原始反終故知死生之說¶
精氣為物游魂為變是故知鬼神之情狀與天地相似¶
故不違知周乎萬物而道濟天下故不過旁行而不流¶
樂天知命故不憂安土敦乎仁故能愛範圍天地之化¶
而不過曲成萬物而不遺通乎晝夜之道而知故神无¶
<pb:KR1a0100_WYG_018-3a>¶
方而易无體¶
　右第四章¶
一隂一陽之謂道繼之者善也成之者性也仁者見之¶
謂之仁知者見之謂之知百姓日用而不知故君子之¶
道鮮矣顯諸仁藏諸用鼓萬物而不與聖人同憂盛徳¶
大業至矣哉富有之謂大業日新之謂盛徳生生之謂易¶
成象之謂乾效法之謂坤極數知來之謂占通變之謂¶
事隂陽不測之謂神¶
<pb:KR1a0100_WYG_018-3b>¶
　右第五章¶
夫易廣矣大矣以言乎逺則不禦以言乎邇則静而正¶
以言乎天地之間則備矣夫乾其静也專其動也直是¶
以大生焉夫坤其静也翕其動也闢是以廣生焉廣大¶
配天地變通配四時隂陽之義配日月易簡之善配至¶
徳¶
　右第六章¶
子曰易其至矣乎夫易聖人所以崇徳而廣業也知崇¶
<pb:KR1a0100_WYG_018-4a>¶
禮卑崇效天卑法地天地設位而易行乎其中矣成性¶
存存道義之門¶
　右第七章¶
聖人有以見天下之頥而擬諸其形容象其物宜是故¶
謂之象聖人有以見天下之動而觀其會通以行其典¶
禮繋辭焉以斷其吉凶是故謂之爻言天下之至&KR0296;¶
而不可惡也言天下之至動而不可亂也擬之而後¶
言議之而後動擬議以成其變化¶
<pb:KR1a0100_WYG_018-4b>¶
子曰危者安其位者也亡者保其存者也亂者有其治¶
者也是故君子安而不忘危存而不忘亡治而不忘亂¶
是以身安而國家可保也易曰其亡其亡繋于苞桑¶
同人先號咷而後笑子曰君子之道或出或處或黙或¶
語二人同心其利斷金同心之言其臭如蘭¶
易曰自天祐之吉無不利子曰祐者助也天之所助者¶
順也人之所助者信也履信思乎順又以尚賢也是以¶
自天祐之吉无不利也¶
<pb:KR1a0100_WYG_018-5a>¶
勞謙君子有終吉子曰勞而不伐有功而不徳厚之至¶
也語以其功下人者也徳言盛禮言恭謙也者致恭以¶
存其位者也¶
子曰知幾其神乎君子上交不諂下交不瀆其知幾¶
乎幾者動之㣲吉之先見者也君子見幾而作不俟終¶
日易曰介于石不終日貞吉介如石焉寧用終日斷可¶
識矣君子知㣲知彰知柔知剛萬夫之望¶
子曰小人不耻不仁不畏不義不見利不勸不威不懲¶
<pb:KR1a0100_WYG_018-5b>¶
小懲而大誡此小人之福也易曰屨校滅趾无咎此之¶
謂也¶
善不積不足以成名惡不積不足以滅身小人以小善¶
為无益而弗為也以小惡為无傷而弗去也故惡積而¶
不可掩罪大而不可解易曰何校滅耳凶¶
子曰顔氏之子其殆庶幾乎有不善未嘗不知知之未¶
嘗復行也易曰不逺復無祗悔元吉¶
初六藉用白茅无咎子曰茍錯諸地而可矣藉之用茅¶
<pb:KR1a0100_WYG_018-6a>¶
何咎之有慎之至也夫茅之為物薄而用可重也慎斯¶
術也以徃其無所失矣¶
　右第八章　依序卦上經九爻與下經同¶
天一地二天三地四天五地六天七地八天九地十天¶
數五地數五五位相得而各有合天數二十有五地數¶
三十凡天地之數五十有五此所以成變化而行鬼神¶
也太衍之數五十其用四十有九分而為二以象兩掛¶
一以象三揲之以四以象四時歸竒於扐以象閏五嵗¶
<pb:KR1a0100_WYG_018-6b>¶
再閏故再扐而後掛乾之策二百一十有六坤之䇿百¶
四十有四凡三百有六十當期之日二篇之䇿萬有一¶
千五百二十當萬物之數也是故四營而成易十有八¶
變而成卦八卦而小成引而伸之觸類而長之天下之¶
能事畢矣顯道神徳行是故可與酬酢可與祐神矣子¶
曰知變化之道者其知神之所為乎¶
　右第九章¶
易有聖人之道四焉以言者尚其辭以動者尚其變以¶
<pb:KR1a0100_WYG_018-7a>¶
制器者尚其象以卜筮者尚其占是以君子將有為¶
也將有行也問焉而以言其受命也如嚮无有逺近¶
幽深遂知来物非天下之至精其孰能與於此參伍¶
以變錯綜其數通其變遂成天地之文極其數遂定¶
天下之象非天下之至變其孰能與於此易无思也无¶
為也寂然不動感而遂通天下之故非天下之至神其¶
孰能與於此夫易聖人所以極深而研幾也唯深也故¶
能通天下之志唯幾也故能成天下之務唯神也故不¶
<pb:KR1a0100_WYG_018-7b>¶
疾而速不行而至子曰易有聖人之道四焉者此之謂¶
也¶
　右第十章¶
子曰夫易何為者也夫易開物成務冒天下之道如斯¶
而已者也是故聖人以通天下之志以定天下之業以¶
斷天下之疑是故蓍之徳圓而神卦之徳方以知六爻¶
之義易以貢聖人以此洗心退藏於密吉凶與民同患¶
神以知來知以藏徃其孰能與於此哉古之聰明睿知¶
<pb:KR1a0100_WYG_018-8a>¶
神武而不殺者夫是以明於天之道而察于民之故是¶
興神物以前民用聖人以此齋戒以神明其徳夫是故¶
闔戸謂之坤闢户謂之乾一闔一闢謂之變徃來不窮¶
謂之通見乃謂之象形乃謂之器制而用之謂之法利¶
用出入民咸用之謂之神是故易有太極是生兩儀兩¶
儀生四象四象生八卦八卦定吉凶吉凶生大業是故¶
法象莫大乎天地變通莫大乎四時縣象著明莫大乎¶
日月崇髙莫大乎富貴備物致用立成器以為天下利¶
<pb:KR1a0100_WYG_018-8b>¶
莫大乎聖人探&KR0296;索隠鈎深致逺以定天下之吉凶成¶
天下之亹亹者莫大乎蓍龜是故天生神物聖人則之¶
天地變化聖人效之天垂象見吉凶聖人象之河出圖¶
洛出書聖人則之易有四象所以示也繋辭焉所以告¶
也定之以吉凶所以斷也¶
　右第十一章¶
子曰書不盡言言不盡意然則聖人之意其不可見乎¶
子曰聖人立象以盡意設卦以盡情偽繫辭焉以盡其¶
<pb:KR1a0100_WYG_018-9a>¶
言變而通之以盡利鼓之舞之以盡神乾坤其易之緼¶
耶乾坤成列而易立乎其中矣乾坤毁則無以見易易¶
不可見則乾坤或幾乎息矣是故形而上者謂之道形¶
而下者謂之器化而裁之謂之變推而行之謂之通舉¶
而措之天下之民謂之事業極天下之&KR0296;者存乎卦鼓¶
天下之動者存乎辭化而裁之存乎變推而行之存乎¶
通神而明之存乎其人黙而成之不言而信存乎徳行¶
　右第十二章　與下繋𫝊同十二章¶
<pb:KR1a0100_WYG_018-9b>¶
　繋辭下𫝊¶
八卦成列象在其中矣因而重之爻在其中矣剛柔相¶
推變在其中矣繋辭焉而命之動在其中矣吉凶悔吝¶
者生乎動者也剛柔者立本者也變通者趣時者也吉¶
凶者貞勝者也天地之道貞觀者也日月之道貞明者¶
也天下之動貞夫一者也夫乾確然示人易矣夫坤隤¶
然示人簡矣爻也者效此者也象也者像此者也爻象動¶
乎内吉凶見乎外功業見乎變聖人之情見乎辭天地¶
<pb:KR1a0100_WYG_018-10a>¶
之大徳曰生聖人之大寳曰位何以守位曰仁何以聚¶
人曰財理財正辭禁民為非曰義¶
　右第一章¶
古者包犧氏之王天下也仰則觀象于天俯則觀法于¶
地觀鳥獸之文與地之宜近取諸身逺取諸物于是始¶
作八卦以通神明之徳以類萬物之情作結繩而為網¶
罟以佃以漁盖取諸離包犧氏沒神農氏作斵木為耜¶
揉木為耒耒耨之利以教天下盖取諸益日中為市致¶
<pb:KR1a0100_WYG_018-10b>¶
天下之民聚天下之貨交易而退各得其所盖取諸噬¶
嗑神農氏沒黃帝堯舜氏作通其變使民不倦神而化¶
之使民宜之易窮則變變則通通則久是以自天祐之¶
吉无不利黄帝堯舜垂衣裳而天下治盖取諸乾坤刳¶
木為舟剡木為楫舟楫之利以濟不通致逺以利天下¶
盖取諸渙服牛乗馬引重致逺以利天下盖取諸隨重¶
門擊柝以待暴客盖取諸豫斷木為杵掘地為臼臼杵¶
之利萬民以濟盖取諸小過弦木為弧剡木為矢弧矢¶
<pb:KR1a0100_WYG_018-11a>¶
之利以威天下盖取諸暌上古穴居而野處後世聖人¶
易之以宫室上棟下宇以待風雨盖取諸大壯古之葬¶
者厚衣之以薪葬之中野不封不樹喪期无數後世聖¶
人易之以棺槨盖取諸大過上古結繩而治後世聖人¶
易之以書契百官以治萬民以察盖取諸夬¶
　右第二章¶
是故易者象也象也者像也彖者材也爻也者效天下¶
之動者也是故吉凶生而悔吝著也¶
<pb:KR1a0100_WYG_018-11b>¶
　右第三章¶
陽卦多隂隂卦多陽其故何也陽卦竒隂卦偶其徳行¶
何也陽一君而二民君子之道也隂二君而一民小人¶
之道也¶
　右第四章¶
易曰憧憧徃來朋從爾思子曰天下何思何慮天下同¶
歸而殊途一致而百慮天下何思何慮日徃則月來月¶
徃則日來日月相推而明生焉寒徃則暑來暑徃則寒¶
<pb:KR1a0100_WYG_018-12a>¶
來寒暑相推而歲成焉徃者屈也來者信也屈信相感¶
而利生焉尺蠖之屈以求信也龍蛇之蟄以存身也精¶
義入神以致用也利用安身以崇徳也過此以徃未之¶
或知也窮神知化徳之盛也¶
子曰作易者其知盗乎易曰負且乗致冦至負也者小¶
人之事也乗也者君子之器也小人而乗君子之器盗¶
思奪之矣上慢下暴盗思伐之矣慢藏誨盗冶容誨淫¶
易曰負且乗致冦至盗之招也¶
<pb:KR1a0100_WYG_018-12b>¶
易曰公用射隼于髙墉之上獲之无不利子曰隼者禽¶
也弓矢者器也射之者人也君子藏器于身待時而動¶
何不利之有動而不括是以出而有獲語成器而動者¶
也¶
天地絪緼萬物化醇男女構精萬物化生易曰三人行¶
則損一人一人行則得其友言致一也¶
子曰君子安其身而後動易其心而後語定其交而後¶
求君子修此三者故全也危以動則民不與也懼以語¶
<pb:KR1a0100_WYG_018-13a>¶
則民不應也無交而求則民不與也莫之與則傷之者¶
至矣易曰莫益之或擊之立心勿恒凶¶
易曰困于石據于蒺藜入于其宫不見其妻凶子曰非¶
所困而困焉名必辱非所據而據焉身必危既辱且危¶
死期將至妻其可得見邪¶
子曰徳薄而位尊知小而謀大力小而任重鮮不及矣¶
易曰鼎折足覆公餗其形渥凶言不勝其任也¶
不出户庭無咎子曰亂之所生也則言語以為階君不¶
<pb:KR1a0100_WYG_018-13b>¶
密則失臣臣不密則失身幾事不密則害成是以君子¶
密慎而不出也¶
鳴鶴在隂其子和之我有好爵吾與爾靡之子曰君子¶
居其室出其言善則千里之外應之況其邇者乎居其¶
室出其言不善則千里之外違之況其邇者乎言出乎¶
身加乎民行𤼵乎邇見乎逺言行君子之樞機樞機之¶
𤼵榮辱之主也言行君子之所以動天地也可不愼乎¶
　右第五章　依序卦下經九爻與上經同¶
<pb:KR1a0100_WYG_018-14a>¶
子曰乾坤其易之門邪乾陽物也坤隂物也隂陽合徳¶
而剛柔有體以體天地之撰以通神明之徳其稱名也¶
雜而不越於稽其類其衰世之意邪夫易彰徃而察來¶
而㣲顯闡幽開而當名辨物正言斷辭則備矣其稱名¶
也小其取類也大其㫖逺其辭文其言曲而中其事肆¶
而隱因貳以濟民行以明失得之報¶
　右第六章¶
易之興也其於中古乎作易者其有憂患乎是故履徳¶
<pb:KR1a0100_WYG_018-14b>¶
之基也謙徳之柄也復徳之本也恒徳之固也損徳之¶
修也益徳之裕也困徳之便也井徳之地也巽徳之制¶
也履和而至謙尊而光復小而辨於物恒雜而不厭損¶
先難而後易益長裕而不設困窮而通井居其所而遷¶
巽稱而隱履以和行謙以制禮復以自知恒以一徳損¶
以遠害益以興利困以寡怨井以辨義巽以行權¶
　右第七章¶
易之為書也不可逺為道也屢遷變動不居周流六虚¶
<pb:KR1a0100_WYG_018-15a>¶
上下无常剛柔相易不可為典要唯變所適其出入以¶
度外内使知懼又明于憂患與故无有師保如臨父母¶
初率其辭而揆其方既有典常茍非其人道不虚行¶
　右第八章¶
易之為書也原始要終以為質也六爻相雜唯其時物¶
也其初難知其上易知本末也初辭擬之卒成之終若¶
夫雜物撰徳是與非則非其中爻不備噫亦要存亡吉¶
凶則居可知矣知者觀其彖辭則思過半矣二與四同¶
<pb:KR1a0100_WYG_018-15b>¶
功而異位其善不同二多譽四多懼近也柔之為道不¶
利遠者其要无咎其用柔中也三與五同功而異位三¶
多凶五多功貴賤之等也其柔危其剛勝邪¶
　右第九章¶
易之為書也廣大悉備有天道焉有人道焉有地道焉¶
兼三才而兩之故六六者非他也三才之道也道有變¶
動故曰爻爻有等故曰物物相雜故曰文文不當故吉¶
凶生焉¶
<pb:KR1a0100_WYG_018-16a>¶
　右第十章¶
易之興也其當殷之末世周之盛徳邪當文王與紂之¶
事邪是故其辭危危者使平易者使傾其道甚大百物¶
不廢懼以終始其要无咎此之謂易之道也¶
　右第十一章¶
夫乾天下之至徤也徳行恒易以知險夫坤天下之至順¶
也徳行恒簡以知阻能說諸心能研諸慮定天下之吉¶
凶成天下之亹亹者是故變化云為吉事有祥象事¶
<pb:KR1a0100_WYG_018-16b>¶
知器占事知來天地設位聖人成能人謀鬼謀百姓與¶
能八卦以象告爻彖以情言剛柔雜居而吉凶可見矣¶
變動以利言吉凶以情遷是故愛惡相攻而吉凶生逺¶
近相取而悔吝生情偽相感而利害生凡易之情近¶
而不相得則凶或害之悔且吝將叛者其辭慙中心疑¶
者其辭枝吉人之辭寡躁人之辭多誣善之人其辭¶
游失其守者其辭屈¶
　右第十二章　與上繋傳同十二章¶
<pb:KR1a0100_WYG_018-17a>¶
　說卦𫝊¶
昔者聖人之作易也幽賛于神明而生蓍參天兩地而¶
倚數觀變於隂陽而立卦發揮於剛柔而生爻和順于¶
道徳而理於義窮理盡性以至於命¶
　右第一章¶
昔者聖人之作易也將以順性命之理是以立天之道¶
曰隂與陽立地之道曰柔與剛立人之道曰仁與義兼¶
三才而兩之故易六畫而成卦分隂分陽迭用柔剛故¶
<pb:KR1a0100_WYG_018-17b>¶
易六位而成章¶
　右第二章¶
天地定位山澤通氣雷風相薄水火不相射八卦相錯¶
數徃者順知來者逆是故易逆數也¶
　右第三章¶
雷以動之風以散之雨以潤之日以晅之艮以止之兌¶
以說之乾以君之坤以藏之¶
　右第四章¶
<pb:KR1a0100_WYG_018-18a>¶
帝出乎震齊乎巽相見乎離致役乎坤說言乎兌戰乎¶
乾勞乎坎成言乎艮萬物出乎震震東方也齊乎巽巽¶
東南也齊也者言萬物之潔齊也離也者明也萬物皆¶
相見南方之卦也聖人南面而聽天下嚮明而治盖取¶
諸此也坤也者地也萬物皆致養焉故曰致役乎坤兌¶
正秋也萬物之所說也故曰說言乎兌戰乎乾乾西北¶
之卦也言隂陽相薄也坎者水也正北方之卦也勞卦¶
也萬物之所歸也故曰勞乎坎艮東北之卦也萬物之¶
<pb:KR1a0100_WYG_018-18b>¶
所成終而所成始也故曰成言乎艮¶
　右第五章¶
神也者妙萬物而為言者也動萬物者莫疾乎雷撓萬¶
物者莫疾乎風燥萬物者莫熯乎火說萬物者莫說乎¶
澤潤萬物者莫潤乎水終萬物始萬物者莫盛乎艮故¶
水火相逮雷風不相悖山澤通氣然後能變化既成¶
萬物也¶
　右第六章¶
<pb:KR1a0100_WYG_018-19a>¶
乾健也坤順也震動也巽入也坎陷也離麗也艮止也¶
兌說也¶
　右第七章¶
乾為馬坤為牛震為龍巽為鷄坎為豕離為雉艮為狗¶
兌為羊¶
　右第八章¶
乾為首坤為腹震為足巽為股坎為耳離為目艮為手¶
兌為口¶
<pb:KR1a0100_WYG_018-19b>¶
　右第九章¶
乾天也故稱乎父坤地也故稱乎母震一索而得男故¶
謂之長男巽一索而得女故謂之長女坎再索而得男¶
故謂之中男離再索而得女故謂之中女艮三索而得¶
男故謂之少男兌三索而得女故謂之少女¶
　右第十章¶
乾為天為圜為君為父為玉為金為寒為氷為大赤為¶
良馬為老馬為瘠馬為駁馬為木果荀九家有為龍為¶
<pb:KR1a0100_WYG_018-20a>¶
直為衣為言○來知徳有為郊為帶為旋為知為富為¶
大為頂為戎為武¶
坤為地為母為布為釡為吝嗇為均為子母牛為大輿¶
為文為衆為柄其於地也為黒○荀九家有為此為迷¶
為方為&KR0504;為裳為黄為帛為漿○來知徳有為末為¶
能為小為朋為户為敦¶
震為雷為龍為𤣥黄為車為大塗為長子為决躁為蒼筤¶
竹為萑葦其於馬也為善鳴為馵足為作足為的顙¶
<pb:KR1a0100_WYG_018-20b>¶
其於稼也為反生其究為健為蕃鮮○荀九家有為玉¶
為鵠為鼓○來知徳有為青為升躋為奮為官為園為¶
春耕為東為老為筐¶
巽為木為風為長女為繩直為工為白為長為髙為進¶
退為不果為臭其於人也為寡髪為廣顙為多白眼¶
為近利市三倍其究為躁卦○荀九家有為楊為鸛○¶
來知徳有為浚為魚為草茅為宫人為老婦¶
坎為水為溝瀆為隠伏為矯輮為弓輪其於人也為加¶
<pb:KR1a0100_WYG_018-21a>¶
憂為心病為耳痛為血卦為赤其於馬也為美脊為亟¶
心為下首為薄蹄為曵其於輿也為多𤯝為通為月為¶
盗其於木也為堅多心○荀九家有為宫為律為可為¶
棟為叢棘為狐為蒺藜為桎梏○來知徳有為沫為¶
泥塗為孕為酒為臀為淫為北為幽為孚為河¶
離為火為日為電為中女為甲胄為戈兵其於人也為¶
大腹為乾卦為鱉為蟹為蠃為蚌為龜其於木也為科¶
上槁○荀九家有為牝牛○來知徳有為苦為朱為三¶
<pb:KR1a0100_WYG_018-21b>¶
為焚為泣為歌為號為墉為城為南為不育為害¶
艮為山為徑路為小石為門闕為果蓏為閽寺為指為¶
狗為䑕為黔喙之屬其於木也為堅多節○荀九家有¶
為鼻為虎為狐○來知徳有為牀為握為終為宅為廬¶
為丘為篤為童為尾¶
兌為澤為少女為巫為口舌為毁折為附决其於地也¶
為剛鹵為妾為羊○荀九家有為常為輔頰○來知徳¶
有為笑為五為食為跛為眇為西¶
<pb:KR1a0100_WYG_018-22a>¶
　右第十一章¶
　¶
　¶
　¶
　¶
　¶
　¶
　¶
<pb:KR1a0100_WYG_018-22b>¶
　¶
　¶
　¶
　¶
　¶
　¶
　¶
　周易集註卷十六¶
